---
layout: post
title: "Jak nie bać się samotności"
categories: misc
---
# Jak nie bać się samotności?

## 0. Człowiek jako istota społeczna

Silna potrzeba przynależności do grupy jest wpisana w naszą naturę. Z ewolucyjnego punktu widzenia osobniki, które potrafiły działać w sposób zorganizowany miały większą szansę na przetrwanie. Wpisują się w to takie koncepcje jak chociażby "Ewolucyjna teoria samotności"[1].
Nic więc dziwnego, że poczucie osamotnienia może pierwotnie budzić w nas strach. Ewolucyjny i technologiczny rozwój człowieka już dawno nie podążają tą samą ścieżką. Może też po części tylko intuicyjnie boimy się rzeczy, której do końca nie rozumiemy, a strach ten sam w sobie jest już dzisiaj bezzasadny, bo nie musimy obawiać się dzikiego zwierza czyhającego na nas w zaroślach.

Warto też oddzielić tutaj samotność od poczucia "bycia samemu" i zastanowić się, czego tak naprawdę się boimy. Czy jest to po prostu dyskomfort, który spotyka nas w określonych porach dnia, kiedy nie mamy przy sobie kogoś z kim możemy podzielić się myślą, czy też stan permanentnego osamotnienia i poczucia braku wspomnianej wcześniej przynależności.
Poczucie osamotnienia i dyskomfort z nim związany bywa też tym większy, im mniej bodźców z zewnątrz do nas dociera. Jest to zauważalne szczególnie dzisiaj kiedy media społecznościowe są stałym elementem naszej codzienności, a my mamy ciągłą potrzebę kreowania naszego wizerunku i "bycia w internecie". Strzały dopaminy po kolejnej interakcji z naszym wpisem bardzo szybko wynoszą nas z dołka, lecz równie szybko i niestety już wtedy boleśnie z powrotem nas w ten dół zrzucają.
Podatność na takie zjawiska wiążą się oczywiście z naszymi indywidualnymi predyspozycjami i na jednych działać to będzie w większym stopniu niż na innych. Podobnie jest z radzeniem sobie z byciem samemu.

## 1. Dystans do życia, dystans do ludzi
>*Szczególnie wtedy zamykaj się w sobie, gdy będziesz zmuszony przebywać w tłumie.*
>
>*Seneka - Myśli*

>*Nigdy nie jestem samotny, kiedy jestem sam. Prawdziwą samotność odczuwam dopiero będąc wśród ludzi. Samotność to niemożność dotarcia do innych, zespolenia się z nimi.*
>
>*Ryszard Kapuściński - Lapidaria I-III*

Na ile jesteśmy w stanie zrozumieć innego człowieka? Jak duży jest rozdźwięk między tym, co dzieje się w głowie osoby wypowiadającej słowa: "Ależ boli mnie noga", a tym co dzieje się w naszej, gdy je usłyszymy. Jak dużym złudzeniem jest poczucie matki, że doskonale rozumie swoje dzieci?
Wychodząc od takich pytań szybko możemy dojść do wniosku, że tak właściwie nie jesteśmy w stanie porozumieć się z nikim na bardzo głębokim poziomie i de facto jesteśmy skazani na samotność. Może nawet to co sami czujemy i jak to interpretujemy jest równie dalekie od stanu faktycznego.
Bardzo często uciekając przed samotnością szukamy schronienia w miłości, romantycznej relacji. Po jakimś czasie jednak stan pierwotnego zauroczenia i odurzenia hormonami opada i zaczynamy czuć rozczarowanie. Rozczarowanie właśnie tą niemożnością dotarcia do drugiego człowieka i złudzenia kontaktu z nim. 
Być może od tego poczucia nie da się uciec, gdy zabieramy się za zrozumienie świata wokół nas i prawdą jest to, co pisał Tadeusz Konwicki:
>*Samotność jest przeznaczeniem ludzi inteligentnych.*

## 2. Samotność - niezależność

>*Są tylko dwie możliwości, że samotności się pragnie i szuka albo że samotność przeraża i spotyka nas nawet wbrew nam samym, w pierwszym przypadku to nagroda, w drugim cena, cena niezależności, najwspanialszym błogosławieństwem, jakim bogowie mogą obdarować człowieka, jest niezależność.*
>
>*Camilo Hose Cela - Mazurek dla dwóch nieboszczyków*

Akceptacja samotności to nie izolacja. To zmiana sposobu myślenia. O sobie, o swoim miejscu w społeczeństwie, o swoim miejscu w świecie, we wszechświecie nawet... To akceptacja poczucia tego, że jesteśmy drobnym pyłkiem kurzu w kosmicznej skali, choć nie pozbawionym znaczenia, bo jedynymi istotami, które są w stanie przeżywać i doświadczać nasze życie jesteśmy my sami. No i w końcu to poczucie, że nie jesteśmy od nikogo zależni, ale być może też i przewrotnie, że nic nie zależy od nas ;)

## 3. Poczucie bezsensu

>*Ludzie boją się osamotnienia i samotności, którą z nim identyfikują. Boją się jej zwłaszcza ludzie współcześni, wychowani w cywilizacji technicznej, która ich świat zewnętrzny zabija hałasem motoryzacji, wrzawą tranzystorów, nieprzerwanymi programami telewizyjnymi, szumem stadionów, masowych rozrywek, organizowanej turystyki – byle nie pozwolić człowiekowi zostać samemu chociaż przez chwilę z sobą samym. Dlatego ten lęk przed zostaniem z sobą samym, chociaż przez chwilę bez rytmu muzyki, bez echa jakiejkolwiek wrzawy, jest charakterystyczną cecha współczesności. Cisza i milczenie wywołują natychmiastowe poczucie pustki, nudy i niepokoju.*
>
>*Jan Szczepański*

Nic dziwnego, że boimy się samotności, bo nawet nie mieliśmy okazji się jej nauczyć. Podobnie każdą chwilę spędzoną na "nic nie robieniu" zaczynamy postrzegać jako straconą. Pojawiają się wyrzuty, że mogliśmy przecież w tym czasie zrobić tyle produktywnych rzeczy.
Podobne uczucia będzie wywoływać strach przed samotnością. Bo jeśli nie mam z kim tym się podzielić, to po co to wszystko? 

No właśnie, po co? 

A jeśli podzielimy się zdjęciami z wakacji z tysiącem innych osób tylko dla podbicia własnego ego i zaspokojenia próżności, to po co to wszystko? 

No właśnie po co?

## 4. Poszukiwanie szczęścia w samotności

> *Uważam, że zdrowo jest być samemu przez większość czasu. Przebywanie w towarzystwie, nawet najlepszym, szybko staje się nużące i wyczerpujące. Uwielbiam być sam. Nigdy nie spotkałem przyjaciela, który byłby równie przyjazny jak samotność. Jesteśmy zwykle bardziej samotni, kiedy wychodzimy między ludzi, niż kiedy zostajemy w domu.*
>
> *Henry David Thoreu - Walden*

> *Nie tyle troskamy się o to, aby być szczęśliwi, ile aby wmówić światu, że nimi jesteśmy*
>
>*La Rochefoucauld*

No i tutaj dochodzimy do sedna. Bo jeśli zintegrujemy się z samotnością i uznamy ją za nasz stan domyślny, to chęć zaimponowania innym minie, chęć bycia lubianym i popularnym również. Nasze działania powinny wtedy być motywowane tylko naszą nieprzymuszoną wolą i poczuciem, że robimy to głównie dla siebie (i może przy okazji dla innych). Wtedy będą wiązać się z naszym spełnieniem, samorealizacją i szczęściem.

Czy to egoistyczne? Może i tak.
Czy pomaga? Owszem.

I tak cały czas funkcjonujemy samotnie, nawet wchodząc w interakcje z innymi. To tylko życie daje nam złudne poczucie, że tak nie jest.
Czy wtedy pytanie "Jak nie bać się samotności?" będzie miało rację bytu, jeśli ten strach okazuje się iluzją, potwornym wizerunkiem malującym się na słojach podłogowych desek?

[1]: https://psychologia.pwn.pl/artykul/ewolucyjna-teoria-samotnosci-62cf2363160d5fae8873e5b1
